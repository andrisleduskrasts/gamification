Tēvs, lai arī svešzemnieks, bija cienīts un labi ieredzēts ārsts, turklāt mēs visi trīs runājām nevainojamā vācu valodā - in einer fremden Sprache sprechen..." pēdējos vārdus Ķeizars nomurmināja tādā kā saldā straumītē, urskulītī savilktām lūpām un viegli šļupstot.
"Rītus es pavadīju tēva klīnikā, bet vakaros bieži viesojos dažādās vācu ģimenēs, kas visas kā viena bija norūpējušās par savu pieaugušo meitu nākotni un labklājību. Vīriešu trūka, un tas padarīja tādus kā mani par aplidotiem, pašapmierinātiem cīņas objektiem. Turklāt man bija savi īpaši paņēmieni - uz savu roku biju pārtulkojis dažas tautasdziesmas vācu valodā, kuras izmantoju mīlas dzejolīšu vietā, un mana māte mājās gatavoja gardumgardas marcipāna zemenes, kuras viņa krāsoja biešu sulā un apviļāja smalkajā cukurā. Vācietes tā vēl neviens nebija aplidojis. Man bija pilns ciems līgaviņu.