Kad viņš svīda - mencas svaigā sviestā.
Kad viņš svilpoja - pilni grozi zaļo pupu.
Bada izmocīto iztēli Gavētāja brīnumainās spējas ietekmēja taisni neticami. Eleonora aizvēra acis, viņai mazliet sareiba galva, un viņa skaidrāk par skaidru juta sevi esam pie gara galda lielā ēdamtelpā ar gludu klona grīdu. Ap galdu sēdēja kādi divpadsmit vīrieši, ja vien viņai no neticamā viegluma galvā nesajuka skaitīšana. Un galds bija klāts neredzētiem ēdieniem, arī tādiem, kuŗus Gavētāja stāstā pieminētus atcerējās Sofija. Visapkārt vējoja smaržas un iekāre. Kāds Eleonorai padeva mandeļsviestu, kāds grauzdētas maizītes, kāds balto muskatvīnu.
"Kamdēļ šī izšķērdība," savā jaukajā iztēlē kavēdamās, domāja Eleonora. Gan kaulainākas, gan tuklākas rokas sniegtin sniedza viņai neredzētus gardumus. Dievišķīgās maltītes vidū Eleonorai pēkšņi kāds piestūma sudraba bļodu, kuŗā skaisti līgojās sarkanvīns.