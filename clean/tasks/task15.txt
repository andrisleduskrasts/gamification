Makulatūras vākšanas akcijai, ko Latvijas Dabas fonds (LDF), AS "Swedbank" un papīrfabrika "Līgatne" uzsāka pērnajā rudenī, pieteikušās 448 skolas no visiem Latvijas reģioniem, informē "Swedbank" preses sekretāre Kristīne Jakubovska. Pārsniegtas pat visoptimistiskākās prognozes – pārstrādei jau nogādātas 583 tonnas makulatūras.  
Ja nebūtu makulatūras, vajadzētu nocirst 7579 kokus, lai saražotu atbilstošu papīra daudzumu, lēš akcijas rīkotāji. "Līgatnē" izveidojušies apjomīgi makulatūras uzkrājumi, tos nevar paspēt tik ātri pārstrādāt. Lai pagūtu jau savākto papīru no skolām aizvest vēl šā mācību gada laikā, makulatūru uzglabās arī netradicionālā veidā. "Swedbank" sarūpējusi divus tūkstošus maisu, kuros makulatūru varēs uzglabāt ārpus pārpildītās Līgatnes papīrfabrikas – zem klajas debess. "Līgatne" ir Latvijā vienīgā papīrfabrika, kas papīra izgatavošanai izmanto makulatūru. Kravu pārvadāšanu akcijas laikā nodrošina SIA "Kravu eksperti".