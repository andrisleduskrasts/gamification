Vakuumasāžas procedūra apvieno klasisko banku terapiju ar mūsdienu tehnoloģiskajām un ergonomiskajām iespējām, vakuuma spiediena stiprumu dozējot pēc masāžas klienta subjektīvajām izjūtām. Vakuumasāžas darbības pamatprincips balstās uz spiediena maiņas terapiju - negatīvā un pozitīvā spiediena maiņas iedarbību uz ķermeņa mīkstajiem audiem. To pielieto gan sejas, gan krūšu, gan ķermeņa estētiskajā medicīnā. 
LPG metode no citiem vakuumasāžas paveidiem pamatā atšķiras ar tehnoloģisko risinājumu. LPG vakuumasāžu veic ar speciālu iekārtu, ko slidina pa ļoti apspīlētu kombinezonu vai biksēm, kas uzvilktas klientam. Ar LPG tehnoloģijas palīdzību caur speciālo klienta apģērbu tiek iesūkti un ar veltnīšu palīdzību pabīdīti mīkstie audi dažādos virzienos.
Taču, attīstoties modernajām tehnoloģijām, skaistumkopšanas industrijā ienāk arī dažādi vakuummasāžas paveidi, piemēram, veltnīšveida, lodīšveida vakuummasāža un citas daudzfunkcionālākas vakuummasāžas metodes, kurās apvienoti dažādi fizikālie faktori.