Šodien plkst. 13.00 Latvijas Universitātes stadionā notiks "Eiropas Reģiona kausa 2005" izcīņa ceturtdaļfinālā. "STATS/Ķekava" un franču Provansas regbija izlases šoreiz cīnīsies pašu mājās. Francija ir regbija lielvalsts, un reģiona kausa izcīņa ir otrs nopietnākais regbija turnīrs Eiropā.
Abas komandas pērn tikās Francijā, toreiz cīnoties pusfinālā par "Eiropas Reģiona kausu 2004". Toreiz mūsējie zaudēja 0:47, un kausu ieguva titulētā Provansas komanda. "Labi nospēlējam pirmo puslaiku, kurā franči guva punktus tikai ar soda sitieniem 0:9, bet mums pat izdevās piezemējums, kuru tiesnesis strīdīga pārkāpuma dēļ neieskaitīja. Otrajā puslaikā franči sāka spēlēt vēl ātrāk, un šo tempu mēs neizturējām," atceras Rīgas rajona komandas treneris Uldis Bautris. Toreiz spēle notika tieši mēnesi vēlāk, 29. novembrī, laiks bijis sulains, plus 20 grādi.
"Šoreiz izskatās, ka būs tuvu nullei, svarīgi, lai zeme nebūtu sasalusi," spriež Bautris.